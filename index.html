<!DOCTYPE html>
<html>
<head>
<title>Úloha00</title>
</head>
<body>

<h1>Oblíbené místo - popis</h1>

<p>Rovensko pod Troskami leží v půvabné kotlině mezi starobylým hradem Troskami a strážnou horou Českého ráje Kozákovem, tedy přímo v srdci proslulého Českého ráje, mezi městy Turnovem, k němuž patří okresem, a Jičínem, na trati Turnov - Jičín. 
Nadmořská výška nádraží je 316 m. Z okolních vrchů dosahují Trosky 514 m, Kozákov 743 m a poutní hora Tábor 682 m. nadmořské výšky.</p>

<p>Na východ od města rozkládá se porfyrový vrch Kamenice (443 m), na němž se prostírá les Babylon. Podle tohoto vrchu bývalo město až do konce 18. století nazýváno “pod Kamenicí”. Na jižním okraji lesa je na vršku (kótě 386) osada Liščí Kotce, patřící k Rovensku.</p>

<p>Jižní okraj města nad tratí dráhy uzavírá ostře lomená Prajzinkova stráň, nazvaná podle Michala Preisinga, který byl úředníkem na Kosti a měl tu v letech třicátých minulého století pod strání statek.</p>

<p>Údolím mezi Prajzinkovou strání a Kamenicí (Liščími Kotci) vede železniční trať, silnice ke Lhotě Semínově, vozová cesta vedle Šachty k Záhoří a do Křečovic a druhá vozová cesta k Holenicům. Podle této cesty teče malý potůček Koudelka, jenž má pramen pod Liščími Kotci, označený křížem z r. 1865; plní basény koupaliště. Údolí uzavírá na severovýchodě vrch Kamenec, tvořící dvojici s Kamenicí; pole pod ním ležící mají starý název “Pod železí”.</p>

<p>Na západ od města je borový les Bora na pískovcových skalách, mezi vesnicemi Štěpánovicemi, Borkem a Ktovou. S jeho skal jsou krásné vyhlídky k Troskám a ke Kozákovu. Nejkrásnější z nich byla nazvána “Čechova vyhlídka”, na počest básníka Svatopluka Čecha, který odtud rád pozoroval Trosky.</p>

</body>
</html>

